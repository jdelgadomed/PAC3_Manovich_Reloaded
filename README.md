# PAC3: Visionant el futur amb les ulleres de Manovich: redescobrint la hibridació

### Recurs d'aprenentatge de Cultura Digital 


Autor: Jose Manuel Delgado Medialdea

Data: 25 de maig de 2023


## Plantejament

A _The Software Takes Command_, Lev Manovich (2013) introdueix la idea de la hibridació per explicar l'evolució dels nous mitjans digitals i la caracteritza com un procés d'entremescla en el que les interfícies i les tècniques de programari intervenen per produir nous objectes amb noves lectures i significacions. Un procés en el que es produeix una fusió de mitjans que dona lloc a una experìencia completament distinta de la que pot oferir per separat cada component.

> in media hybrids, interfaces, techniques, and ultimately the most fundamental assumptions of different media forms and traditions, are brought together resulting in new media gestalts. That is, they merge together to offer a coherent new experience different from experiencing all the elements separately.

La hibridació de mitjans esdevé segons Manovich un pas que va més enllà de la multimèdia i Ferran Adell (2014), fent-se ressò dels postulats de Manovich, emfasitza que la clau per diferenciar multimèdia de mitjans hibridats està en la relació que s'institueix entre els diferents components que els configuren.

Tot seguit exposarem dos exemples ben diferents i recents (posteriors a la publicació de The Software Takes Command) al voltant de la idea d'hibridació, que se centren en aquesta relació entre els mitjans, des de la perspectiva de l'experiència d'ús, i parant atenció també al paper que juguen el que Manovich (2013) anomena l'estètica de la hibridació i els seus principis més elementals. 


## Cas 1: Microsoft Whiteboard

MS Whiteboard (en endavant MS Whiteboard), part del paquet ofimàtic Microsoft 365 i especialment integrada amb Microsoft Teams, és un entorn de treball col·laboratiu que simula una pissarra o llenç en blanc infinit on encabir diversos mitjans: podem dibuixar formes geomètriques bàsiques, escriure blocs de text, crear simulacions de notes adhesives editables i inserir icones, així com també llistes i taules editables (creades prèviament des d'una altra utilitat de Microsoft Teams anomenada Loop) i, finalment, d'altres elements externs: imatges mapa de bits, vídeos, pàgines de documents PDF i enllaços a planes web.

![Captura de pantalla de la interfície d'edició de MS Whiteboard](/captura-pantalla-whiteboard.png)

A més, MS Whiteboard està optimitzada per escriure o dibuixar a mà alçada (amb ratolí o llapis òptic) i a tal fi compta amb un joc d'eines que simulen llapis, bolígrafs, retoladors i marcadors, a més d'un apuntador làser i una goma d'esborrar. En el plànol col·laboratiu, està orientada a la comunicació síncrona i l'edició simultània, a temps real, per videoconferència. 

Sense un anàlisi previ, la idea de llenç en blanc ens podria portar a creure que ens trobarem amb un exemple del que, com explica Manovich (2013), a la dècada de 1990 és definia amb el terme «computer multimedia» per fer referència a documents digitals en què diferents tipus de mitjans conviuen sense entremesclar-se.

Ara bé, si analitzem amb detall l'experiència d'ús que proposa l'aplicació veurem que encaixa completament amb la idea d'hibridació. MS Whiteboard s'ha concebut com un espai de co-creació (per generar idees, discutir-les i prendre decisions, tot en grup), que compta amb una bona varietat de plantilles per aplicar a diferents tipus de discussions, i possibilita el que Microsoft (2023) anomena treball híbrid, pel fet de combinar la telepresència de la videotrucada amb la manipulació simultània (entre participants) del mateix llenç: una simulació i remediació de l'acte de trobar-se físicament en una mateixa sala de reunions per discutir sobre un projecte, emprant el suport d'una pissarra analògica. Així, sí considerem la videotrucada un mitjà diferenciat i la interfície d'edició del llenç en blanc un altre, aquí ja trobem una convergència que possibilita una experiència particular i distintiva; completament diferent al fet unidireccional de compartir pantalla durant una videoconferència.

El principal en MS Whiteboard, dèiem, és la conversa i, per tant, el procés esdevé tant important com la _imatge final_ que pugui deixar el llenç (un diagrama d'afinitat, un mapa mental, un anàlisi DAFO, un mapa de recorregut...), resultat d'una combinació de mitjans que va més enllà d'una simple suma de les seves parts: aquests, per separat, no tindran el mateix sentit i, alhora, serà la relació entre tots ells el que dotarà de significat l'objecte únic resultant. 

![Detall d'elements superposats a MS Whiteboard](/captura-whiteboard-nota.png)

Per construir aquesta relació entre mitjans, MS Whiteboard parteix d'allò que Manovich (2013) considera el principi elemental de l'estètica híbrida dels nous mitjans digitals, la juxtaposició, i n'afegeix la superposició com a recurs bàsic. Com en els programes que incorporen el concepte de treball per capes, al llenç de MS Whiteboard podem reordenar cada element en un eix de profunditat (portar-ho al davant o enviar-ho al darrere) i, d'aquesta manera, fer usos com ara el d'inserir una imatge externa (per exemple un mapa) enviar-la al fons i bloquejar-la, i aleshores emprar la resta de mitjans disponibles per fer anotacions de diversa mena sobre la imatge (per exemple, dibuixar símbols i rutes sobre el mapa). Una altra mostra de la centralitat que pren a MS Whiteboard la interrelació dels mitjans i els significats que aquesta genera és el nombre reduït d'opcions de transformació dels elements i, alhora, la tendència d'oferir-ne les mateixes per a tots els tipus de mitjans. Per exemple, tots els elements es poden rotar, fins i tot els vídeos, i a efectes d'accessibilitat a tots els elements podem afegir un text alternatiu per a lectors de pantalla.

![Menú contextual de MS Whiteboard que mostra les opcions de posicionament per capes](/captura-whiteboard-davant_darrere.png)


## Cas 2: Els documentals web interactius i l'exemple de _Do Not Track_

Un any abans de la publicació de _The Software Takes Command_, Kate Nash (2012) plantejava que el terme documental web (_webdocumentary_) es pot emprar per descriure els documentals distribuïts a través d'Internet que són interactius i multimèdia. Al mateix temps però, en destacava el seu caràcter experimental: 

> As new media technologies and new forms of communication emerge, contemporary documentary makers are engaging in a process of actively re-thinking the documentary project. They are imagining what documentary might become: non-linear, multi-media, interactive, hybrid, cross-platform, convergent, virtual, or something else as yet un-thought. (Nash, 2012)

Una dècada després, l'aplicació d'unes tecnologies web en constant evolució al terreny de la creació fílmica i el treball periodístic permet seguir explorant noves formes de narrativa digital i el documental web interactiu esdevé una pràctica ideal per experimentar amb la hibridació de mitjans i, si bé és massa heterogènia per pretendre analitzar-la en el marc del present exercici com un gènere ben definit, podem trobar força exemples d'allò més interessants per il·lustrar-ho.

Alberich (2018) es fa ressò de _Highrise: Universe Within_, del que diu que «destaca como excelencia de hibridación multimedia», i altres obres consultades i que recomano són _Welcome to Pine Point_ (Shoebridge i Simmons, 2011), _The World In Ten Blocks_ (Serpa i Uppal, 2017), _Netwars / Out of CTRL_ (Thiele, 2014), _Refugee Republic_ (Rothuizen, van Tol, Visser i van der Linden, 2014), _The Industry. Mapping the ducth drug economy_ (Duijin, 2018) i _A Short History of the Highrise_ (Cisek, 2013). En les properes línies però, em centraré en destacar l'exemple de _Do Not Track_ (Brett Gaylor, 2015), un documental web en forma de cinc episodis breus, sobre l'economia de la world wide web i la privacitat de l'internauta. 

_Do not track_ ens presenta els cinc episodis en la forma del que semblen vídeos de pocs minuts que segueixen una narrativa lineal i acompanyats d'una _veu en off_, si bé destaca el fet que sovint el film es parcel·la en diferents quadrants que mostren diferents clips. Tanmateix mentre la persona espectadora visiona cada episodi es manté la il·lusió de trobar-se davant d'un sol vídeo. Sorprenentment, però, en alguns moments el _vídeo_ es pausa sol, la imatge entra en bucle (simulant un GIF animat), la _veu en off_ s'atura i, sense abandonar la interfície única de reproductor de vídeo, sobre la imatge apareixen elements interactius com ara camps de formulari per a que la persona espectadora introdueixi dades, o uns controls lliscants amb què la persona ha d'indicar certes preferències. Quan això succeeix i un cop s'ha completat la interacció, es reprèn el _vídeo_ i en mostra gràfics i animacions personalitzades segons les dades proporcionades per la persona.

![Fotograma del primer capítol del documental web Do Not Track, on es veu un element d'interacció superposat al vídeo pausat](/do_not_track_frame-1.png) 

Així, doncs, un dels principals aspectes a destacar de _Do Not Track_ és com fa ús de diverses tecnologies web per entremesclar i presentar de forma unificada el que en realitat és una combinació de clips de vídeo, imatges mapa de bits en diversos formats (PNG, JPG i GIF animat), diagrames animats construïts amb gràfics vectorials i dades proporcionades a l'instant per la persona espectadora, com també dades extretes del dispositiu en temps real, sense intervenció de la persona. _Do not Track_ ens serveix tot plegat en un fil narratiu continuu, lineal, i sota una interfície única de reproductor que manté en tot moment la il·lusió de trobar-se davant d'un sol mitjà en forma de vídeo.

De nou, com en el cas ja esmentat de MS Whiteboard, tal muntatge d'hibridació de mitjans s'assenta en l'estètica de la juxtaposició definida per Manovich (2013) i en companyia del recurs de la superposició. Amb l'inspector de codi del navegador, he pogut observar que les tècniques principals de les què _Do Not Track_ se serveix per aconseguir tal efecte són la composició de pàgina en graella (_CSS grid_) i el posicionat per capes (_CSS z-index_), a més de les propietats de control de vídeo i àudio de l'HTML5 i els controls d'esdeveniments i les animacions i efectes en Javascript.  

D'una banda, la composició en graella és el que permet a _Do Not Track_ juxtaposar imatges i clips per combinar continguts personalitzats, segons les dades de la persona espectadora, amb el contingut per defecte que es mostra a tothom per igual. De l'altra, el posicionat per capes és el que permet mantenir la il·lusió de trobar-nos davant d'un únic vídeo que només podem pausar o reaundar en el seu conjunt. 


### Referències

* Manovich, Lev. (2013). _The Software Takes Command_. Editorial UOC. 
* Adell, Ferran. (2014). Remediación, multimedia e hibridación de los medio. _Fundamentos y evolución de la multimedia_.  http://multimedia.uoc.edu/blogs/fem/es/remediacio-multimedia-i-hibridacio-dels-mitjans/
* Alberich, J. (2018). Elementos de la creatividad multimedia: apropiación, remediación, hibridación. _Mosaic_. https://mosaic.uoc.edu/2018/01/18/elementos-de-la-creatividad-multimedia-apropiacion-remediacion-hibridacion/
* Brett Gaylor (2015). _Do Not Track_ [documental web]. https://donottrack-doc.com
* Cizek, K. (2013). _A Short Hisory of the Highrise_ [documental web]. https://www.nytimes.com/projects/2013/high-rise/index.html
* Duijin, M. (2018). _The Industry. Mapping the dutch drug economy_ [documental web]. https://theindustryinteractive.com/
* Manovich, Lev. (2013). _The Software Takes Command_. Bloomsbury
* Microsoft (2023). _Supercargue su lugar de trabajo híbrido con Microsoft Whiteboard_. https://support.microsoft.com/es-es/office/supercargue-su-lugar-de-trabajo-h%C3%ADbrido-con-microsoft-whiteboard-b051886a-b12f-4ebe-ae18-a8100fa72b1f
* Nash, K. (2012). Modes of interactivity: analysing the webdoc. _Media, Culture & Society_ 34(2). https://journals.sagepub.com/doi/10.1177/0163443711430758
* Rothuizen, J., van Tol, M., Visser, D. i van der Linden, A. (2014). _Refugee Republic_ [documental web]. https://refugeerepublic.submarinechannel.com/
* Serpa M. i Uppal, R. (2017). _The World in Ten Blocks_  [documental web]. https://theworldintenblocks.com/
* Shoebridge, P. i Simmons, M. (2011). _Welcome to Pine Point_ [documental web]. https://pinepoint.nfb.ca/
* Thiele, L. (2014). _Netwars / Out of CTRL_ [documental web]. http://www.netwars-project.com/


----

Llicències:

Del text d'aquest article: Creative Commons (CC BY-SA 4.0).  
Del textos citats, copyright dels seus autors.  
Del fotograma de _Do Not Track_ (extret del dossier de premsa, d'entre les imatges disponbiles per reproduir), copyright dels seus autors.
